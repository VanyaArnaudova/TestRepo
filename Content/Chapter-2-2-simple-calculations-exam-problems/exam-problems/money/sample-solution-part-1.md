#### Решение - част I

След като сме си изградили идея за решението на задачата и сме избрали структурите от данни, с които ще работим, е време да пристъпим към **писането на код**. Както и в предните задачи, можем да разделим решението на три подзадачи: 
* **Прочитане на входните данни**.
* **Извършване на изчисленията**.
* **Извеждане на изход** на конзолата.

**Декларираме променливите**, които ще използваме, като отново внимаваме да изберем **смислени имена**, които подсказват какво съдържат те. Инициализираме техните стойности: с **`Console.ReadLine(…)`** четем подадените числа на конзолата и конвертираме въведения от потребителя стринг към **`int`** или **`double`**. 

![](/assets/chapter-2-2-images/04.Money-01.png)

Извършваме необходимите изчисления: 

![](/assets/chapter-2-2-images/04.Money-02.png)

![](/assets/chapter-2-2-images/04.Money-03.png)

Накрая **пресмятаме стойността на комисионната** и я **изваждаме от сумата в евро**. Нека обърнем внимание на начина, по който можем да изпишем това: **`euro -= commission * euro`** e съкратен начин за изписване на **`euro = euro - (commission * euro)`**. В случая използваме **комбиниран оператор за присвояване** (**`-=`**), който **изважда стойността от операнда вдясно от този вляво**. Операторът за умножение (**`*`**) има **по-висок приоритет** от комбинирания оператор, затова изразът **`commission * euro`** се изпълнява първи, след което неговата стойност се изважда. (повече за операторите може да прочетете на [Светлин Наков, Веселин Колев и колектив: "Въведение в програмирането със C#", стр. 150](https://introprogramming.info/intro-csharp-book/read-online/glava3-operatori-i-izrazi/#_Toc298863965))