### Тестване на програмата в Judge системата

Тестването на задачите от тази книга е автоматизирано и се осъществява през Интернет, от сайта на **Judge системата**: [https://judge.softuni.org](https://judge.softuni.org). Оценяването на задачите се извършва на момента от системата. Всяка задача минава поредица от тестове, като всеки успешно преминат тест дава предвидените за него точки. Тестовете, които се подават на задачите, са скрити.

Горната програма може да тестваме тук: [https://judge.softuni.org/Contests/Practice/Index/503#0](https://judge.softuni.org/Contests/Practice/Index/503#0). Поставяме целия сорс код на програмата в черното поле и избираме **C# code**, както е показано тук:

![](/assets/chapter-1-images/01.Hello-csharp-06.png)

Изпращаме решението за оценяване с бутона [**Изпрати**]. Системата връща резултат след няколко секунди в таблицата с изпратени решения. При необходимост може да натиснем бутона за обновяване на резултатите **[refresh]** в горната дясна част на таблицата с изпратени за проверка решения:

![](/assets/chapter-1-images/01.Hello-csharp-07.png)

В таблицата с изпратените решения judge системата ще покаже един от следните **възможни резултати**:
* **Брой точки** (между 0 и 100), когато предаденият код се компилира успешно (няма синтактични грешки) и може да бъде тестван.
  - При **вярно решение** всички тестове са маркирани в зелено и получаваме **100 точки**.
  - При **грешно решение** някои от тестовете са маркирани в червено и получаваме непълен брой точки или 0 точки.
* При грешна програма ще получим **съобщение за грешка** по време на компилация.

### Как да се регистрирам в SoftUni Judge?

Използваме идентификацията си (username + password) за сайта softuni.bg. Ако нямате СофтУни регистрация, направете си. Отнема само минутка - стандартна регистрация в Интернет сайт.
