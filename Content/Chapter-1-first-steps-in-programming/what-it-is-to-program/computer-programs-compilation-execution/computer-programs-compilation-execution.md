### Компютърни програми - компилация и изпълнение

Както вече споменахме, програмата е **последователност от команди**, иначе казано тя описва поредица от пресмятания, проверки, повторения и всякакви подобни операции, които целят постигане на някакъв резултат.

Програмата се пише в текстов формат, а самият текст на програмата се нарича **сорс код** (source code). Той се компилира до **изпълним файл** (например **`Program.cs`** се компилира до **`Program.exe`**) или се **изпълнява директно** от .NET средата.

Процесът на **компилация** на кода преди изпълнение се използва само при компилируеми езици като C#, Java и C++. При **скриптови и интерпретеруеми езици**, като JavaScript, Python и PHP, сорс кодът се изпълнява постъпково от интерпретатор.
