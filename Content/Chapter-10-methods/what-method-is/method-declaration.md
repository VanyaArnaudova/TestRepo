### Деклариране на методи

В езика C# **декларираме** методите в рамките на даден клас, т.е. между отварящата **`{`** и затваряща **`}`** скоби на класа. Декларирането представлява регистрирането на метода в програмата, за да бъде разпознаван в останалата част от нея. Най-добре познатият ни пример за метод е метода **`Main(…)`**, който използваме във всяка една програма, която пишем.

![](/assets/chapter-10-images/02.Declaring-methods-01.png)

Със следващия пример ще разгледаме задължителните елементи в декларацията на един метод.

![](/assets/chapter-10-images/02.Declaring-methods-02.png)

* **Тип на връщаната стойност**. В случая типа е **`double`**, което означава, че методът от примера ще **върне резултат**, който е от тип **`double`**. Връщаната стойност може да бъде както **`int`**, **`double`**, **`string`** и **т.н.**, така и **`void`**. Ако типът е **`void`**, то това означава, че методът **не връща** резултат, а само **изпълнява дадена операция**.
* **Име на метода**. Името на метода е **определено от нас**, като не забравяме, че трябва да **описва функцията**, която е изпълнявана от кода в тялото му. В примера името е **`GetSquare`**, което ни указва, че задачата на този метод е да изчисли лицето на квадрат.
* **Списък с параметри**. Декларира се между скобите **`(`** и **`)`**, които изписваме след името му. Тук изброяваме поредицата от **параметри**, които метода ще използва. Може да присъства **само един** параметър, **няколко** такива или да е **празен** списък. Ако няма параметри, то ще запишем само скобите **`()`**. В конкретния пример декларираме параметъра **`double num`**.
* Декларация **`static`** в описанието на метода. За момента може да приемем, че **`static`** се пише винаги, когато се декларира метод, а по-късно, когато се запознаем с обектно-ориентираното програмиране (ООП), ще разберем разликата между **статични методи** (споделени за целия клас) и **методи на обект**, които работят върху данните на конкретна инстанция на класа (обект).

При деклариране на методи е важно да спазваме **последователността** на основните му елементи - първо **тип на връщаната стойност**, след това **име на метода** и накрая **списък от параметри**, ограден с кръгли скоби **`()`**.

След като сме декларирали метода, следва неговата **имплементация (тяло)**. В тялото на метода описваме **алгоритъма**, по който той решава даден проблем, т.е. тялото съдържа кода (програмен блок), който реализира **логиката** на метода. В показания пример изчисляваме лицето на квадрат, а именно **`num * num`**. 

Когато декларираме дадена променлива в тялото на един метод, я наричаме **локална** променлива за метода. Областта, в която съществува и може да бъде използвана тази променлива, започва от реда, на който сме я декларирали и стига до затварящата къдрава скоба `}` на тялото на метода. Тази област се нарича **област на видимост** на променливата (variable scope). 