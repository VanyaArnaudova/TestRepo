### Извикване на методи

Извикването на метод представлява **стартирането на изпълнението на кода**, който се намира в **тялото на метода**. Това става като изпишем **името** му, последвано от кръглите скоби **`()`** и знака **`;`** за край на реда. Ако методът ни изисква входни данни, то те се подават в скобите **`()`**, като последователността на фактическите параметри трябва да съвпада с последователността на подадените при декларирането на метода. Ето един пример:

![](/assets/chapter-10-images/03.Invoking-methods-01.png)

Даден метод може да бъде извикан от **няколко места** в нашата програма. Единият начин е да бъде извикан от **главния метод**.

![](/assets/chapter-10-images/03.Invoking-methods-02.png)

Метод може да бъде извикан и от **тялото на друг метод**, който **не** е главния метод на програмата ни.

![](/assets/chapter-10-images/03.Invoking-methods-03.png)

Съществува вариант методът да бъде извикан от **собственото си тяло**. Това се нарича **рекурсия** и можете да намерите повече информация за нея в [Wikipedia](https://bg.wikipedia.org/wiki/%D0%A0%D0%B5%D0%BA%D1%83%D1%80%D1%81%D0%B8%D1%8F) или да потърсите сами в Интернет.

Важно е да знаем, че ако един метод е деклариран в даден клас, то той може да бъде извикван преди реда, на който е деклариран.