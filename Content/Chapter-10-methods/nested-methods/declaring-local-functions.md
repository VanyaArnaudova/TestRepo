### Деклариране на локални функции

Нека отново разгледаме примера от по-горе.

![](/assets/chapter-10-images/19.Local-functions-01.png)

В този пример, методът **`Result()`** е локална функция, тъй като е вложен в метода **`Main()`**, т.е. **`Result()`** е локален за **`Main()`**. Това означава, че методът **`Result()`** може да бъде използван само в метода **`Main()`**, тъй като е деклариран в него. Единствената разлика между вложените методи и обикновените методи е, че вложените методи не могат да бъдат **`static`**. Тъй като дефиницията за **`static`** метод се разглежда на по-късен етап, за момента ще приемем, че при декларирането на една локална функция, изписваме единствено типa на връщаната стойност, името на метода и списъка му с параметри. В конкретния разглеждан случай, това е **`double Result(double a, double b)`**.

Локалните функции имат достъп до променливи, които се използват в съдържащия ги метод. Следващият пример демонстрира как се случва това.

![](/assets/chapter-10-images/19.Local-functions-02.png)

Тази особеност на вложените методи ги прави много удобни помощници при решаването на дадена задача. Те спестяват време и код, които иначе бихме вложили, за да предаваме на вложените методи параметри и променливи, които се използват в методите, в които са вложени.
