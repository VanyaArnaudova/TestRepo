### Именуване на параметрите на методите

При именуването на **параметрите** на метода важат почти същите правила, както и при самите методи. Разликите тук са, че за имената на  параметрите е добре да използваме съществително име или двойка от прилагателно и съществително име, както и че при именуване на параметрите се спазва **`lowerCamelCase`** конвенцията, т.е. **всички думи без първата започват с главна буква**. Трябва да отбележим, че е добра практика името на параметъра да **указва** каква е **мерната единица**, която се използва при работа с него.

Няколко примера за **коректно** именуване на параметри на методи:
* **`firstName`**
*	**`report`**
*	**`speedKmH`**
*	**`usersList`**
*	**`fontSizeInPixels`**
*	**`font`**

Няколко примера за **некоректно** именуване на параметри:
*	**`p`**
*	**`p1`**
*	**`p2`**
* **`populate`**
* **`LastName`**
* **`last_name`**
