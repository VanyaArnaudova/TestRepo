### Именуване на методи

Когато именуваме даден метод е препоръчително да използваме **смислени имена**. Тъй като всеки метод **отговаря** за някаква част от нашия проблем, то при именуването му трябва да вземем предвид **действието, което той извършва**, т.е. добра практика е **името да описва неговата цел**.

Задължително е името да започва с **главна буква** и трябва да е съставено от глагол или от двойка: глагол + съществително име. Форматирането на името става, спазвайки **Upper Case Camel** конвенцията, т.е. **всяка дума, включително първата, започва с главна буква**. Кръглите скоби **`( `** и **`)`** винаги следват името му. 

Всеки метод трябва да изпълнява самостоятелна задача, а името на метода трябва да описва каква е неговата функция. 

Няколко примера за **коректно** именуване на методи:
* **`FindStudent`**
*	**`LoadReport`**
*	**`Sine`**

Няколко примера за **лошо** именуване на методи:
*	**`Method1`**
*	**`DoSomething`**
*	**`HandleStuff`**
*	**`SampleMethod`**
*	**`DirtyHack`**

Ако не можем да измислим подходящо име, то най-вероятно методът решава повече от една задача или няма ясно дефинирана цел и тогава трябва да помислим как да го разделим на няколко отделни метода.