## Системна конзола

Обикновено наричана само "**конзола**", системната, или още компютърната конзола, представлява устройството, чрез което подаваме команди на компютъра в текстов вид и получаваме резултатите от тяхното изпълнение отново като текст.

В повечето случаи системната конзола представлява текстов терминал, т.е. приема и визуализира само **текст**, без графични елементи като например бутони, менюта и т.н. Обикновено изглежда като прозорец с черен цвят като този:

![](/assets/chapter-2-images/00.Console-example.png)

В повечето операционни системи **конзолата** е достъпна като самостоятелно приложение на което пишем конзолни команди. В Windows се нарича **Command Prompt**, а в Linux и Mac се нарича **Terminal**. В конзолата се изпълняват конзолни приложения. Те четат текстов вход от командния ред и печатат изхода си като текстов изход на конзолата. В настоящата книга ще се учим на програмиране като създаваме предимно **конзолни приложения**.