## Бързи клавиши във Visual Studio

В предната секция споменахме за две от комбинациите, които се отнасят за форматиране на код. Едната комбинация [**CTRL + K + D**] беше за **форматиране на целия код в даден файл**, а втората [**CTRL + K + F**] ни служеше в случай, че искаме да **форматираме само дадена част от кода**. Тези комбинации се наричат **бързи клавиши** и сега ще дадем по-подробна информация за тях.

Бързи клавиши са **комбинации**, които ни предоставят възможността да извършваме някои действия **по-лесно и по-бързо**, като всяка среда за разработка на софтуер си има своите бързи клавиши, въпреки че повечето се повтарят. Сега ще разгледаме някои от **бързите клавиши** във **Visual Studio**.

| Комбинация | Действие |
| --- | --- |
|  [**CTRL + F**] | Комбинацията **отваря търсачка**, с която можем да **търсим в нашия код**. |
|  [**CTRL + K + C**] | **Закоментира** част от кода. |
|  [**CTRL + K + U**] | **Разкоментира код**, който е вече закоментиран. |
|  [**CTRL + Z**] | **Връща една промяна назад** (т.нар. Undo). |
|  [**CTRL + Y**] | Комбинацията има противоположно действие на [**CTRL + Z**] (т.нар. Redo). |
|  [**CTRL + K + D**] | **Форматира кода** според конвенциите по подразбиране. |
|  [**CTRL + Backspace**] | **Изтрива** думата вляво от курсора. |
|  [**CTRL + Del**] | **Изтрива** думата вдясно от курсора. |
|  [**CTRL + Shift + S**] | **Запазва** всички файлове в проекта. |
|  [**CTRL + S**] | **Запазва** текущия файл. |

Повече за **бързите клавиши във Visual Studio** може да намерите тук: [https://shortcutworld.com/en/Visual-Studio/2015/win/all](https://shortcutworld.com/en/Visual-Studio/2015/win/all).